रूणझुणत राहिलो, किणकिणत राहिलो
जन्मभर मी तुला 'ये' म्हणत राहिलो ।

सांत्वानांना तरी हृदय होते कुठे ?
रोज माझेच मी मन चिणत राहिलो ।

ऐकणारे तिथे दगड होते जरी
मीच वेड्यापरी गुणगुणत राहिलो ।

शेवटी राहिले घर सुनेच्या सुने...
उंबर्‍यावरच मी तणतणत राहिलो

ऐनवेळी उभे गाव झाले मुके;
मीच रस्त्यावरी खणखणत राहिलो ।

विझत होते जरी दीप भवतालचे,
आतल्या आत मी मिणमिणत राहिलो

दूर गेल्या पुन्हा जवळच्या सावल्या
मी जसाच्या तसा रणरणत राहिलो ।

 
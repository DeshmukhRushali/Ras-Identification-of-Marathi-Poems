आई आपल्या घराला
किती मोठं कुंपण
तारांमागे काटेरी 
का गं राहतो आपण ?

पलीकडे कालव्याजवळ
मोडक्या तोडक्या झोपड्या
मुलं किती हाडकुळी
कळकट बायाबापड्या

लोक अगदी घाणेरडे
चिवडतात घाण 
पत्रावळीतले उष्टे म्ह्णजे
त्यांचे जेवणखाण

काळा काळा मुलगा एक
त्याची अगदी कमाल
हातानेच पुसतो नाक
खिशात नाही रूमाल

आंबा खाऊन फेकली मी
कुंपणाबाहेर कोय 
त्याने म्हटले घेऊ का ?
मी म्हटले होय

तेव्हापासून पोटात माझ्या
कुठंतरी टोचतय गं
झोपतानाही गादीमध्ये
कुंपण मला बोचतंय गं
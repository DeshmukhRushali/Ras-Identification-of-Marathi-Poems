किती तरी दिवसांत
नाही चांदण्यात गेलो ;
किती तरी दिवसांत
नाही नदीत डुंबलो .

खुल्या चांदण्याची ओढ
आहे माझी ही जुनीच ;
आणि वाहत्या पाण्याची
शीळ ओळ्खीची तीच .

केव्हातरी चांदण्यात
पुन्हा जाईन निर्भय ;
गावाकाठच्या नदीत
होईन मी जलमय .

आज अंतरात भीती
खुल्या चांदण्याची थोडी ;
आणि नदीचा प्रवाह
अंगावर काटा काढी .

बरा म्हणून हा इथे
दिवा पारवा पार्‍याचा ;
बरी तोतर्‍या नळाची
शिरी धार , मुखी ऋचा .
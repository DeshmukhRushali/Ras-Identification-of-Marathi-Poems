पानावरती थेंब वाजती
मातीमधुन कोंब फुटे
नाजूक इवल्या चोचीतून अन्
मल्हाराची धून उठे

लाल पोपटी कवळी पाने
लवलवणारी जिथे तिथे
हिरवे पिवळे रंग त्यांमध्ये
केशर सांडे कुठे कुठे

ओघळता या आभाळाच्या
डोळ्यांमधले थेंब निळे
तरूवेलींच्या भाळावरती
त्या मोत्यांचे गोल टिळे

क्षणात बघते लखलखणारे
झाड विजेचे टकामका
अरे पिलांनो, पंखाखाली
जा आईच्या लपा लपा

क्षितिजापाशी इंद्रधनूने
कमान सुंदर वाकविता
ओलेत्याने टिपते डोळे
वसुंधरा हसता हसता .
रंगरंगुल्या , सानसानुल्या ,
गवतफुला रे गवतफुला ;
असा कसा रे सांग लागला  ,
सांग तुझा रे तुझा लळा .

मित्रांसंगे माळावरती ,
पतंग उडवित फिरताना ;
तुला पाहिले गवतावरती ,
झुलता झुलता हसताना .

विसरूनी गेलो पतंग नभिचा ;
विसरुन गेलो मित्राला ;
पाहन तुजला हरवुन गेलो ,
अशा तुझ्या रे रंगकळा .

हिरवी नाजुक रेशिम पाती ,
दोन बाजुला सळसळती ;
नीळ निळुली एक पाकळी ,
पराग पिवळे झगमगती .

मलाही वाटे लहान होऊन ,
तुझ्याहुनही लहान रे ;
तुझ्या संगती सडा रहावे ,
विसरुन शाळा , घर सारे .
रानपाखारा , रोज सकाळी येसी माझ्या घरा ,
गाणे गाउन मला उठविसी मित्र जिवाचा खरा .
शरीर निळसर , शोभे झालर ठिपक्यांची त्यावरी ,
सतेज डोळे चमचम करती जणु रत्ने गोजिरी .

पाय चिमुकले , पंख चिमुकले , देह तुझा सानुला
अफाट आभाळातुन कैसे उडता तुला ?
रात्र संपता डोंगर चढुनी वर येतो भास्कर ,
तूही त्याच्या संगे येसी गात गात सुस्वर .

तुझ्यासारखे जावे वाटे उडत मजेने वरी
नेशिल का मज तुझ्या बिर्‍हाडी बसवुनि पंखावरी ?
माय तुझी येईल , सूर्य ही येईल भेटायला ,
मजाच होइल सख्या पाखरा, नेइ एकदा मला .
ज्यांची बाग फुलून आली , 
त्यांनी दोन फुले द्यावीत
ज्यांचे सूर जुळून आले ,
त्यांनी दोन गाणी द्यावीत .

सूर्यकुलाशी ज्यांचे नाते ,
त्यांनी थोडा उजेड द्यावा
युगायुगांचा अंधार जेथे ,
पहाटेचा गाव न्यावा .

ज्यांच्या अंगणी ढग झुकले ,
त्यांनी ओंजळ पाणी द्यावे
आपले श्रीमंत हृद्य त्यांनी ,
रिते करून भरून घ्यावे .

आभाळाएवढी ज्यांची उंची
त्यांनी थोडेसे खाली यावे
मातीत ज्यांचे जन्म मळले
त्यांना उचलून वरती घ्यावे .